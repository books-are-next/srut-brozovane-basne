---
title: Zrození básníka:preambule
contentType: poetry
---

<section>

Bude maso bude křen  
Už se klubeš opeřen  
Už ti hochu pleny žehlí  
Brkem vízneš v břichu jehly  
Už ti šijí rubášek  
Házej stěnu na hrášek  
Zpátky nelze: musíš ven

</section>

<section>

Jonáš z jícnu vyvržen

</section>

<section>

**I.**

Báseň umí jen glosovat…  
Tvou rodovou ságu  
Utrousí do lyrické vsuvky  
Ale zkus před sebou ji uschovat:  
Skřípne ti prsty do zásuvky

</section>

<section>

**II.**

Báseň tak jako příkoří  
Se v tobě ukládá a vrství  
A právě tím že věří slovu příště  
Nadobro nikdy nezmizí

</section>

<section>

Stačí jen vybírat ji z tříště  
Zcela soukromých kolizí

</section>

<section>

**III.**

Chraň si báseň z tříštivého skla  
Co když ji pešek nemá rád  
A nevykládej  
Že jen tak z tebe vytryskla  
Radši ji koukej sesbírat

</section>

<section>

**IV.**

Pamatuj:  
Jsou stohy knih a jenom jedna báseň  
A ti šťastní ji dědí

</section>

<section>

Pozná se tím že jednou jedinou otázkou  
Klade nesčetné odpovědi

</section>

<section>

**V.**

To co o světě víš  
Je román plný dat  
Čtený na řetízkovém kolotoči

</section>

<section>

S pokorou přijmi majestát  
Svých vlastních očí

</section>

<section>

**VI.**

Tak ty bys chtěl žít z renty?  
A nosit bílé podkolenky?  
Odkládat ruční papír na spinet?  
Odlesky krbu chytat do číše?  
A kdo za tebe bude Fatimě platit alimenty?  
poplatky za zatoulané fenky?  
A penále tvým básním za klišé?

</section>

<section>

**VII.**

Co se ti nabízí  
Kliďánko propásni  
Nauč se chodit o básni  
Tak jako chromý o holi

</section>

<section>

Co je už stejně bylo  
Co ještě nebylo to zabolí

</section>

<section>

**VIII.**

Láska a smrt a báseň se nesmí uspěchat  
Proč konat náhlé popravy?  
Třebaže pozůstalí ten tvůj chvat  
Nakonec pochopí a chorobopis opraví  
Nesnaž se tajemství odhalit jaksi rázem:  
Udrž si pokoru v pozvolné sebezkáze

</section>

<section>

**IX.**

Přemýšlej v noci o románu  
Na střeše: ale k ránu  
Dveřmi práskni  
A jdi jí dělat zle a hůře  
Své básni v hrsti  
Dokud ti nevysedí  
Jízlivé černé kuře  
S elektrizující srstí

</section>

<section>

**X.**

Každá z tvých jistot opevněných veršem  
Musí mít nohsleda z tvých naopaků  
Netvař se jako bys básní chtěl všem  
Usmlouvat svůj kurs u veksláků

</section>

<section>

**XI.**

„Vymknuta z kloubů doba šílí“  
Rýmaři máš jen notýsek  
No dobře — co má být?  
Navlékat básni drátěnou košili  
Když si chce jít hrát na písek?

</section>

<section>

**XII.**

Jen vdehuj smog a stárni:  
Čím víc ho spolykáš tím lépe pro vnuky  
A nešetři se pro příště

</section>

<section>

Tvou řečí ať jsou zámlky  
Každodenního tržiště

</section>

<section>

**XIII.**

Inspirace?  
Je býti připraven  
Vdechovat nikotin  
Mít namále  
Být Kolumbem  
Ve vlastním kumbále

</section>

<section>

**XIV.**

Lepší je hladovět  
Než přecpávat se  
Roládou vznosných vět

</section>

<section>

Buď Bohu chvála za chvíle  
Kdy ke štěstí  
Ti stačí guláš se šesti!

</section>

<section>

**XV.**

Ty pištce holých vět  
Nic k tanci a nic pro poslech  
Ty běžce krátkých tratí  
Ode zdi ke zdi tam a zpět  
Chyť svého sólokapra: druhý dech

</section>

<section>

**XVI.**

Zkus sebe v sobě objevit  
A vykašli se na dojmy  
Má-li tě báseň vyslovit  
Nesmí se cítit jako rukojmí

</section>

<section>

**XVII.**

Nepiš moc studeně ba ani příliš horce  
Už tím že zmarníš půlku života  
Nad čtvrtkou papíru  
Vzniká prokletá disproporce

</section>

<section>

**XVIII.**

Piš pravdu o sobě či vskutku o něčem  
Staneš se agentem básnické rozvědky  
A po právu pak budeš usvědčen  
Rýmy které si bereš za svědky

</section>

<section>

**XIX.**

Do háje s diplomacií!  
Nechoď kolem horké kaše  
Slůvek možná… avšak… nejspíše…

</section>

<section>

Jsi rýmař a ne atašé  
V rukavičkách z chřestýše

</section>

<section>

**XX.**

Nepiš nikdy se zárukou  
Sám nad sebou žasni  
Když konáš vivisekci na chroustu  
Hrotem pera vlastní rukou  
Pouštěj žilou básni  
Ó dobrovolný dárče inkoustu

</section>

<section>

**XXI.**

Ó rým a ryba smrdí od hlavy!  
Proto jdi básni rovnou po krku  
Neb nepoznáš ji po slovech  
Leč po tichu jež v tobě zůstaví

</section>

<section>

**XXII.**

Nejsoukromější bolest učiň darem  
A když to dokážeš: zkus ji i zpeněžit  
Krása už dávno má podnájem  
Na jedné chodbě s ošklivostí

</section>

<section>

Nuže neostýchej se napsat báseň na nežit  
Ve jménu své bércové kosti

</section>

<section>

**XXIII.**

Co poví dlouhá poéma vyvrátí jedno heslo  
Proto se neptej koho tvé listy ovlivní  
Na loďce bez vesel se vesel a právě v ní  
Piš vzdušné verše o zemljance

</section>

<section>

Však s nimi někdo přeplave svou Jang-ce

</section>

<section>

**XXIV.**

Není kam spěchat  
Není proč tužku slinit  
Piš brožované básně  
O vazbě  
O sazbě  
Pak rozhodnou jiní

</section>

<section>

**XXV.**

Neudivuj sečtělostí  
Nemlať v básni pantem  
Kant se tebou neoháněl  
Proč ty bys měl Kantem?

</section>

<section>

**XXVI.**

Nepřipodobňuj k věci věc  
To slůvko jako je tvá klec  
A co se přirovnání týče věz:  
Věc buďto je anebo není

</section>

<section>

_Jako_ ji v jinou nepromění!

</section>

<section>

**XXVII.**

Netentočkuj  
Pojmenovávej  
Sloveso jde s každým  
A každýho se chytí  
Stačí ti přece jedno:  
Býti

</section>

<section>

**XXVIII.**

Neharmonizuj  
Hraješ sám se sebou  
Takže nakonec budeš stejně obehrán  
Proto ve víně hledej oblost  
A v básni těš se z hran

</section>

<section>

**XXIX.**

Lyriku  
Utop slona v kbelíku  
A ne včelu ve sklenici medu  
Líp to asi říci nedovedu

</section>

<section>

**XXX.**

Neboj se v básni banality  
Sám nejsi žádný unikát  
Banálně střízlivý a banálně nalitý  
Kam Gauguine chceš unikat?

</section>

<section>

Dej si znovu nalíti  
To je tvoje Tahiti

</section>

<section>

**XXXI.**

Nedůvěřuj metafoře  
Dá ti i když nechce  
Vždyť deštník šicímu stroji  
Se proboha podobá!  
Ach jak snadná je sugesce:  
Matky z ňader sunar kojí  
Báseň není svoboda

</section>

<section>

**XXXII.**

Summa summarum netanči mezi vejci  
Za to ti nikdo nezatleská  
S tvrdohlavostí mezka  
Veď si svou  
Co když jsou i ta vejce dneska  
Už kýmsi předvařená natvrdo?

</section>

<section>

**XXXIII.**

Když je ti nejlíp opakuj si:  
V klínové pasti  
Báseň mě hostí  
Morkem z mé vlastní  
Pištecké kosti

</section>

<section>

**XXXIV.**

A když je nejhůř opakuj si:  
Jsem básník  
Vlevo nahoře v dásni  
Kořen mám  
O něj svůj jazyk brousím  
A zanícení dentisté mne čtou si

</section>
