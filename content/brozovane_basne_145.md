---
title: Laskavá normalizace(Blance)
contentType: poetry
---

<section>

Je pozdní odpoledne laskavého léta a ty jdeš  
navštívit přítelkyni Nad pískovištěm svítí  
prach a dvě holčičky v bílých ponožkách visí  
na kovové konstrukci hlavou dolů jako květiny  
normalizace.

</section>

<section>

Je pozdní odpoledne laskavého léta a strážný  
v kukani Československého rozhlasu hlavu  
na prsou klímá jako sedlák po senoseči  
normalizace.

</section>

<section>

Je pozdní odpoledne laskavého léta a tak  
řekneš své přítelkyni hlavu vzhůru a vracíš  
se zase parkem kde dvě holčičky visí hlavou  
dolů jako květiny v bílých ponožkách  
normalizace.

</section>
