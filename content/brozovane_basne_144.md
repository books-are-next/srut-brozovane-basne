---
title: Beerspective(Janu Lopatkovi)
contentType: prose
---

<section>

_Koncem léta začátkem sedmdesátých  
nebo osmdesátých let  
vyšel jsem z Brčálky  
což je hostinec ve čtvrti zvané Josefov  
kde z mála slov vedl jsem  
mnoho nejrůznějších řečí  
zatímco opodál k zadnímu traktu  
právnické fakulty  
dorazil autobus s nimrody  
po neposlední leči  
a tak vešel jsem znovu do Brčálky  
kde koncem léta  
začátkem sedmdesátých  
nebo osmdesátých let  
obrácená sklenice je triedr  
kterým lze blízké vidět zdálky_

</section>
