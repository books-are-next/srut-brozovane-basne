---
title: Houpací Trojský kůň II\.
contentType: poetry
---

<section>

Děti se houpají na Trojském koni  
Děti se věčně ptají  
Město je věčně plné praporů  
Děti se věčně ptají proč  
Ale co asi se něco slaví říkáte a ony  
Na povšechnou otázku žádají zcela určitou odpověď  
Zcela určitě se něco slaví říkáte ale co to

</section>

<section>

Prapory zničehonic zmizí  
Žerdě naprázdno skřípou  
Děti poznají váš neklid  
Poznají že jim něco tajíte  
U večeře to skřípe  
V noci vás skřípající postel  
Obrací z boku na bok ale co to  
Ráno je město plné praporů  
A vy se ptáte proč  
A děti vás houpají na Trojském koni

</section>
