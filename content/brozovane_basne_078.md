---
title: Dechová cvičení
contentType: prose
---

<section>

_Inu jste kuřák ale rád se od plic zasmějete  
Ovšem tím že se zasmějete donutíte zároveň  
Plíce ke kašli  
Což vaši ženu tuze zarmucuje  
Inu jste kuřák ale svou ženu milujete  
Ovšem tím že ji milujete podléháte zároveň  
Jejím zdravotním příkazům  
Což vaši ženu tuze rozradostňuje  
Inu jste kuřák ale provádíte pod jejím dohledem  
Dechová cvičení  
Ovšem tím že je provádíte míváte občas sny  
V nichž vás vaše žena dusívá polštářem  
Inu jste kuřák ale probouzíte se vždy neudušený  
A svým snům se vždy rád od plic zasmějete_

</section>

<section>

_P. S.  
Zkuste tuto báseň přečíst  
na jedno nadechnutí_

</section>
