---
title: Zlomek rekonstrukce doslovu
contentType: poetry
---

<section>

_… jemu kdys na vezdejší aréně  
s nevděčnou Múzou dařilo se  
co s Thálií Aleně.  
I pro dítka už v létech šedesátých psal,  
však bylo mu to hrou —  
nikoli hřivnou, již by zakopal.  
Pak Historie pod okny mu prošla  
a do skla vtiskla drzý škleb.  
Ač v údolí byl loktů milostných,  
tam pod ním, žel, zel náhle sráz.  
(„Ve vlastní péči Augiášův chlév“ — P. Š.)  
V tu chvíli motýl jako stín  
opouštěl jeho rety.  
O slovo hlásili se koktavci a němí…  
A Múzy silentní  
věštily každodenní  
návrat do kulis pivní operety.  
(„Tehdy mne tísnil šat mé nahoty“ — P. Š.)  
Tehdy svůj toulec lásky prý by dal  
za toulec šípů pravých.  
Luk zádě milostné se před ním napínal,  
nemířil ale na mou věru tam,  
kde probíhaly čtené zkoušky  
na odloženou premiéru  
hry Hurá na popravy!  
Jak léta míjela, tak chřadlo odhodlání,  
nebylo duběnek na inkoustové klání,  
po plátnech krvavých vlály jen mírné vánky_

</section>

<section>

_namísto vichřic zlých a třesku arkebuz.  
Co zbylo z nich?  
Ohrádka leporel, plechový buben, rýmovánky,  
na kterých tupil verše brus.  
Přestával vědět o příznacích  
doby a sebe a poezie a venkoncem i lásky,  
a, jak sám říká, uvízl:  
(„Šutýrek v hrdle hodin přesýpacích“ — P. Š.)  
A zatím léta míjela v útratách vysokých  
a víře v nevysoké sázky:  
(„Tep nitkový a zpomalený dech“ — P. Š.),  
a zatím léta míjela  
a nadále prý míjet budou…  
Až čísi ruka po létech  
zas sáhne na Přehlásky,  
nebude plachá jako jitřní jíní  
a sloka jeho nevydá jak kdys  
z kterési dívky kvil a slastný ryk.  
Ó nikoli, tu ruku skvrnitou  
pihami jaterními —  
tu může mít jen historik!  
… jenž dočta toto dílko skromné  
únavou oči zmožené si promne:  
„Byl mu čas spravedliv či spíše krut?  
Kdo nosil — u sta hromů —  
to jméno, jež zní Šrut?!“_

</section>

<section>

_V odpověď zazní mu jen hukot aerodromu._

</section>

<section>

Petr Karmín

</section>
