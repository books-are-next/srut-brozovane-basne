---
title: Homérova žena si stýská
contentType: poetry
---

<section>

Co s mužem který čeká na odliv  
aby se vydal brázdou Odyssea?  
Co s ženou které se jenom příliv vrací?  
(Když usínám jsem voliéra  
unášejí mne uvnitř uvěznění ptáci)

</section>

<section>

Ne já si nestýskám  
neříkám ještě včera…  
A pláčem neslepnu  
jako ten můj  
když nad verši zrak ztrácí  
a místo plachet má jen stůl

</section>

<section>

Ach nevěřte  
on nikdy nevyplul

</section>
