---
title: Krysař
contentType: poetry
---

<section>

„Táhni pryč od hodovního stolu  
A neočumuj kolem našich sklepů  
Necourej tady mantl plný molů  
A pletichářskou píšťalu zlom vejpůl

</section>

<section>

Nepucuj šosem u našich domů kliku  
Hladovku masu na protest  
Do světa vytrub vyzáblíku  
Nás nezmate tvá licoměrná lest

</section>

<section>

Nehledej smysl v našem konání či v řeči  
Nesnaž se zlákat naše děti  
Uhni deratizovaným pověstem!“

</section>

<section>

A krysař poslechl a klečí  
Pískaje dírou v zubech po paměti  
Gotické skládce za městem

</section>
