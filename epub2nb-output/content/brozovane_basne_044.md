---
title: Veselice(Karlu Sýsovi)
contentType: prose
---

<section>

_„Potřebuji vědět, že příroda patří nám, lidskému rodu…“_  
Karel Sýs

_Tam na Národní třídě roste strom…  
Tehdy jsi nosil pumpky a v břiše věčný stesk  
Po hořkém vánku dívčích podpaží_

</section>

<section>

_Pod oknem rozpukla kytara a večer zmodral  
Člověk už přestal patřit vesmíru a vesmír přestával být němý  
Jen v tobě drnčel stesk pustého nádraží_

</section>

<section>

_Vtom svatováclavský kůň snad za potlesk  
Kamenným kopytem křísl do rytmu častušky  
A tys vyběhl z domu se vzlykem_

</section>

<section>

_Tam na Národní třídě roste strom  
Spisovatelům na tužky…  
Ó jak jsi chtěl být básníkem!_

</section>
