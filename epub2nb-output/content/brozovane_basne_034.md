---
title: Causa mortalis(Jiřímu Pištorovi in memoriam)
contentType: poetry
---

<section>

Sám se sebou v divoké tiché hádce  
Jsi pochopil že nikdy nikomu s ničím  
Skutečně svým se nesvěříš  
Nýbrž sám sebe pozorovat budeš jak za tebou  
Poušť a nádherné duny přivátého písku  
Před tebou případně naopak  
Sám se sebou v divokém tichém smíření  
Napůl ryba a napůl pták  
Vzlétl jsi k nejhlubšímu prameni

</section>
