---
title: Taneční roky pro dospělé(Janu Zábranovi)
contentType: poetry
---

<section>

„Zadejte se!“ a oni se zadávají  
I my si zadáváme tolikrát neteční  
Ale ne tady kde nám vyhrávají…  
Brancům svých dcerek v tanečních

</section>

<section>

Ubývá přátel z kola: zato víc je smeček  
Přijdou si pro nás? (bude volenka)  
Požádají nás o taneček  
A na matrici zpřeházejí písmenka?

</section>

<section>

Ten kdo si hlídá páteř oželí obratel  
Tančíme rodičovské sólo… bez přátel  
V kalhotech čekajících potopu

</section>

<section>

A doma za deštivým oknem v směšném otisku  
(To prší u nás v Melbourne nebo ve Frisku?)  
Už těšíme se na ples… příští sobotu

</section>
