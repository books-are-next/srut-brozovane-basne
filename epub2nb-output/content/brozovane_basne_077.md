---
title: Bílá hodinka
contentType: poetry
---

<section>

Můj bratr inženýr a přítel dobré knihy  
Jakživo nepřečet ani půl sonetu  
Zato když maminka nás pozve na koblihy  
Přinese náruč konfetů

</section>

<section>

Pak nad vídeňskou kávou držíme bílou hodinku  
A mluvíme jen o tom co nás netrápí:  
Že jsem mu v pěti sežral talíř pudinku  
Že jeho kocour chodí dělat na papír…

</section>

<section>

A je to vlastně pěkné a oba o tom víme:  
U dveří setřásli jsme prach  
Chválíme koblihy a jindy kotletu

</section>

<section>

A když se rozcházíme  
Tak na půl sonetu  
Zas máme jeden o druhého strach

</section>
